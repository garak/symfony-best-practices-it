#Capitolo 1
## Best Practices del framework Symfony

Symfony è un framework molto conosciuto per la sua flessibilità ed è usato per sviluppare sia piccoli siti sia applicazioni enterprise che gestiscono miliardi di connessioni; inoltre diversi suoi componenti vengono riusati in altri framework. Da luglio del 2001, data del suo rilascio, la comunità ha imparato molto su ciò che è possibile fare e su come farlo al meglio.

La comunità, grazie a vari post su blog o a presentazioni, ha creato un insieme di raccomandazioni non ufficiali per sviluppare applicazioni con Symfony. Sfortunatamente molti di questi consigli sono in realtà sbagliati e non seguono la filosofia originale e pragmatica di Symfony complicando il tutto. 

### Cos'è questa guida?

Questa guida si propone di fugare i dubbi definendo le best practices ufficiali per lo sviluppo di applicazioni web, utilizzando lo stack completo del framework Symfony e sposando la stessa filosofia immaginata dal creatore originale del framework *Fabien Potencier*.  

Sappiamo che le vecchie abitudini sono dure a morire e alcuni di voi saranno meravigliati da alcune di queste regole. Nonostante ciò, seguendo tali consigli sarete in grado di sviluppare applicazioni più velocemente, con una complessità minore e con la stessa qualità o perfino più alta. Inoltre le raccomandazioni saranno continuamente aggiornate e migliorate.


Considerate che si tratta di raccomandazioni opzionali che tu e il tuo team potete o non potete seguire quando sviluppate applicazioni Symfony. Se vuoi continuare a sviluppare utilizzando le tue best-practices e metodologie, continua a farlo. Symfony è abbastanza flessibile da adattarsi alle tue necessità. E questo non cambierà mai.

### A chi è rivolto il libro? (Nota: non è un Tutorial)
Questa guida può essere letta da qualsiasi sviluppatore Symfony, sia esperto che principiante. Non essendo un tutorial, però, è necessaria una conoscenza basilare di Symfony per capire ogni cosa. Se sei proprio agli inizi, benvenuto. Inizia però prima con il tutorial *The Quick Tour*. Abbiamo volutamente deciso di mantenere questa guida breve. Non ripeteremo quindi spiegazioni che si possono trovare nella vasta documentazione di Symfony, come discussioni sulla **dependency injection** o sul **front controller**. Ci soffermeremo unicamente a spiegare come fare ciò che già conosci.

## L'applicazione
Oltre a questa guida, troverete un'applicazione di esempio sviluppata utilizzando le best practices. **L'applicazione è un semplice blog** e ci consentirà di concentrarci sulle caratteristiche e i concetti di Symfony senza sconfinare in difficili dettagli.

Invece di sviluppare l'applicazione passo passo, troverete snippet di codice all'interno dei singoli capitoli. Fare riferimento all'ultimo capitolo di questa guida per maggiori dettagli sull'applicazione e le istruzioni per installarla.


















